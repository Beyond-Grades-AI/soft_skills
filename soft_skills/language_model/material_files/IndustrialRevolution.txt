המהפכה התעשייתית הייתה נקודת זינוק לכוח היצירה האנושי. היא טמנה בחובה עתיד מזהיר לאנושות, כי בזכותה אפשר היה בפעם הראשונה בהיסטוריה לספק מזון, בגדים וצרכים מגוונים לאוכלוסיות גדולות ובכך היא הובילה לקדמה. אלא שעם התהוותה, בתהליך בלתי נמנע, היא ניתקה את רוב האנשים ממקורות פרנסתם המסורתיים ואילצה את בני האדם למצוא מקורות פרנסה מותאמים לעידן החדש.
התיעוש והגידול באוכלוסייה עודדו את תהליך העיור - ערים חדשות צמחו, והערים הקיימות התפתחו ואוכלוסייתן גדלה. ערים חדשות קמו ונבנו בקרבת מכרות ובקרבת מפעלי תעשייה, וערים קיימות ליד נמלים וצומתי תחבורה ראשיים קיבלו תנופת פיתוח והחלו לשגשג ולצמוח. השינויים באזורים הכפריים השפיעו גם הם על תהליך העיור - מהאיכרים נלקחו שטחי ציבור ושטחי מרעה נרחבים לטובת האחוזות, והם נאלצו לעזוב את בתיהם ולנדוד אל העיר. בעיר הם חיפשו עיסוקים חדשים והחלו להשתלב בתעשייה המתפתחת.
המהפכה התעשייתית שינתה את המבנה המסורתי של החברה, ובהשפעתה נוצר מבנה חברתי עירוני חדש, ובו מעמדות המאפיינים חברה תעשייתית: מעמד הבורגנים, מעמד האיכרים והמעמד החדש - מעמד הפועלים, הפרולטריון.
מעמד הבורגנים, בעלי ההון, נחלק לבורגנות גבוהה ולבורגנות נמוכה - שניהם עירוניים במהותם. בין הקבוצות שהרכיבו את מעמד הבורגנות היו פערים גדולים - חברתיים, כלכליים ותרבותיים. 
שכבת הבורגנות הובילה שינויים חברתיים תרבותיים מהותיים שפתחו פתח למודרניזציה והגבירו את החופש והקִדמה. הבורגנות  תרמה לתרבות, למדינה המודרנית ולמערכת החוקים שלפיה כולם שווים בפני החוק. האנשים לא היו מוגבלים בשאיפתם להצליח, להשכיל, להתעשר ולשפר את מעמדם. עם זה, מעמד הבורגנות גרם לדיכוי של נשים, ילדים ופועלים והציב כללי התנהגות נוקשים בחברה.
איכרים מעטים נשארו בעלי אדמות עצמאיים ואחרים נהיו שכירים באחוזות הגדולות של בעלי ההון. ובעוד מעמד הפועלים הלך וגדל - הצטמצם מעמד האיכרים. שני המעמדות העיקריים - הבורגנים והפועלים - כמובן לא נוצרו ביום אחד, אך בהדרגה הם היו רוב החברה. 
לעומת התבססותם הכלכלית של הקפיטליסטים והתעשרותם, בקרב רבים מן הפועלים שרר עוני כבד. על פי השיטה הכלכלית של הקפיטליזם, בעלי ההון הם השולטים בכלכלה וקובעים את סוג הייצור, כמויות הייצור ותנאי העבודה של הפועלים. כל אלה מיועדים להגדיל את הרווחים של בעל ההון. בשל כך תנאי עבודתם של הפועלים היו ירודים ביותר. יום עבודה של פועל בבית החרושת או במכרה היה של 14 ואפילו 16 שעות עבודה בשכר נמוך ביותר ובתנאים שסיכנו את חייו ואת בריאותו. לפועלים לא הייתה זכות להתאגד כדי לשנות את תנאי עבודתם. השכר הנמוך אילץ נשים, ולעיתים קרובות גם ילדים, לעבוד גם הם כדי לסייע בפרנסת המשפחה.